h1. Å skape et positivt læringsmiljø

p. Hvis du ikke er vant til å arbeide med barn, kan det oppleves litt overveldende til å begynne med. Men frykt ikke! Følg disse enkle tipsene, og du vil fint takle å lede din egen kodeklubb.

h2. Etablér en rutine

p. Å drive en engasjerende og kreativ kodeklubb oppnår man mest ved å etablere rutiner, og holde seg til dem. Hvis barna vet hva de skal gjøre og hva de kan forvente av timene, vil det bli lettere å lære og få best mulig utbytte av undervisningen.
Før du starter kodeklubben, tenk på følgende:

* Hva vil du at barna skal gjøre når de først kommer inn i rommet? 
* Skal de sitte og vente rolig til alle har kommet, og avvente videre instrukser?
* Skal de logge seg på og begynne med én gang?
* Hvis en elev står fast på noe, hva skal de gjøre?
* Skal de rekke opp hånda og vente til du kommer?
* Er det greit om de roper på deg?
* Gjør deg opp en mening om hva du ønsker at de skal gjøre, og forklar det tydelig ved begynnelsen på hver time.
* Hvordan får du hele gruppen sin oppmerksomhet?

p. Gi barna beskjed når halve tiden er gått. Når det er fem til ti minutter igjen bør de begynne å avslutte.

p. Som en avslutning for hver time, kan det være lurt å ta en liten oppsummering med gruppen. La dem først lagre og logge av, og snakk så om hva de har lært og gjenta hovedpunktene. Spør dem hva de mener var mest morsomt? Lett? Vanskelig? Hvordan løste de utfordringene? Det er også en god idé å avslutte på en positiv måte, ved å gi uttrykk for verdsettelse. Si f.eks. at de var flinke, og fremhev eventuelt de som gjorde en god innsats.


h2. Positivitet

p. Barn lærer best i et rolig og positivt miljø hvor deres innsats blir sett og verdsatt. Her er noen tips som kan være nyttige i den forbindelse:

* Snakk alltid rolig, høflig og entusiastisk til barna.
* Ikke kritisér dem eller hev stemmen.
* Tenk på hvordan barna tar etter deg som et eksempel. Vær positiv og oppfør deg slik du forventer at de også skal oppføre seg.
* Forsøk heller å fokusere på god oppførsel enn dårlig. Ros de barna som konsekvent utfører oppgavene på en god måte. Hvis noen ikke gjør den innsatsen du forventer, minn dem på det på en rolig måte.

_Dersom kodeklubben kjøres i skole/SFO-sammenheng:_
* Dersom det er mange elever i gruppen bør du få en lærer eller assistent til å være med for å hjelpe til med å holde orden.
* Hvis elevene er vant til belønningssystemer (plusspoeng, stjerne i boka e.l.) kan det være lurt å inkludere dette.
* Spør læreren om Kodeklubben-diplomene kan deles ut når elevene er samlet i fellesklassen sin. Dette vil synliggjøre barnas innsats for resten av elevene på skolen.

h2. Individuell læring

p. Alle barn har forskjellige evner og sterke sider, og lærer på ulike måter og i ulikt tempo. Vær tålmodig og fleksibel, og prøv å følge opp hvert barn individuelt. Prøv også å få dem til å finne ut av ting på egen hånd. Hvis noen konstant har vansker eller ligger etter, kan du forsøke å sette dem i gruppe med en flinkere elev.

p. Noen barn trenger mer oppfølging enn andre. For eksempel grunnet lære-/konsentrasjonsvansker eller andre morsmål enn norsk. Undersøk på forhånd hva du kan gjøre for å tilrettelegge undervisningen for disse.

p. På slutten av prosjektoppgavene er det noen utfordringer. Disse oppgavene er tenkt for de flinkeste, men du kan med fordel presentere de for alle elevene som en ekstra utfordring når de har blitt ferdig med grunnoppgavene.
